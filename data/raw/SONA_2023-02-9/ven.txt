Mulangadzulo wa Buthano ḽa Lushaka, Vho Nosiviwe Mapisa-Nqakula, Mudzulatshidulo wa Khoro ya Mavunḓu ya Lushaka, Vho Amos Masondo, Muthusaphresidennde Vho David Mabuza, Ṋeḓorobo Muhulwane  wa Dorobo ya Kapa, Vho Geordin Hill-Lewis, Phresidennde wa kale Vho Thabo Mbeki,  Muthusaphresidennde wa kale Vho Baleka Mbete, Phresidennde wa Phalamennde ya Pan African, Muhulisei o Fanelaho Khosi Vho Fortune Charumbira, Muhaṱuli Muhulwane Vho Raymond Zondo na Miraḓo ya Vhulamukanyi, Vhahulwane vha Zwiimiswa zwi Tikedzaho Demokirasi, Muthusaphresidennde wa ḽihoro ḽivhusi, Vho Paul Mashatile na vharangaphanḓa vha mahoro oṱhe, Miraḓo ya Phalamennde, MaAfrika Tshipembe vha hashu,    Ndi pfa ndo hulisea  vhukuma u ima phanḓa havho madekwana ano musi ndi tshi ṋetshedza Mulaedza wa nga ha Tshiimo tsha Lushaka.    Riṋe a ri lushaka lu ṱaluswaho nga maḓanzhe na milambo i vhumbaho mikaṋo ya shango ḽashu.   A ri ṱaluswi nga minerala dzi re nga fhasi ha shango ḽashu kana mbono i kungaho ya nṱha ha shango. Nyambo dzine ra amba dzone, nyimbo dzine ra imba kana mishumo ine ra ita, nazwo a si zwone zwine zwa ri ṱalusa.   Zwazwino ri kha tshiimo tsha ndeme, ri lushaka lu ṱaluswaho nga fulufhelo na u kona u imedzana na nyimele dzi konḓaho.   Ndi u vha na fulufhelo zwo itaho uri ri kone u kunda kha nndwa yashu ya mbofholowo, hu dovha hafhu ha vha ḽone fulufhelo ḽe ḽa ita uri ri kone u tala musi ri tshi khou bvisa shango ḽashu kha maḓi a mikumbela u ya kha maḓanzhe o dzikaho.   Na kha zwifhinga zwenezwi zwi konḓaho, ndi fulufhelo ḽi ri konisaho u bvela phanḓa na u ṱuṱuwedza vhuḓiimiseli hashu kha u kunda nyimele dzi konḓaho.   Miṅwahani miraru yo fhiraho, shango ḽashu ḽo ṱhaselwa nga dwadze ḽihulu ḽe ḽa kwama ḽifhasi ḽothe. Ho lozwea matshilo a zwigidi, dzikhamphani dza vala, ngeno vhaṅwe vho xelelwa nga mishumo. COVID-19 a yo ngo ri ladza fhasi, ra tenda u kundwa.  Nga u shumisana, ro kona u kunda thaidzo iḽo, na uri zwithu zwi khou thoma u vhuyelela ngonani.   Ṋamusi ikonomi yashu ndi khulwane kha zwe ya vha i zwone phanḓa ha musi ri tshi ṱhaselwa nga dwadze.  Vhukati ha kotara ya vhuraru ya ṅwaha wa 2021 na wa 2022, ho sikwa mishumo miswa i ṱoḓaho u lingana miḽioni nthihi na hafu kha ikonomi yashu.    Mbekanyamushumo ya Tshiṱuṱuwedzi tsha Vhutholi kha Ofisi ya Phresidennde yo ṋetshedza zwikhala zwa mishumo na nḓila dza u ḓitshidza kha vhathu vha fhiraho miḽioni nthihi.   Ṅwaha wo fhelaho, matshudeni vhashu vha maṱiriki vho kunda masiandaitwa a dzwadze iḽo nga u swikela phimo ya u phasa ya 80% nahone ri tea u vha fhululedza kha tswikelo iyi khulwane ngaurali.  Muya uyu wa vhuḓiimiseli ri u vhona kha vhatsila, vhoramuzika, vhatambi vha matambwa, vhaṅwali, vhana na vhafumakadzi vha mitambo vhane vha khou ita zwihulu fhano hayani, kha dzhango na u mona na ḽifhasi.    Banyana Banyana vho ita uri ri pfe ri tshi ḓihudza ngavho musi vha tshi wina muṱaṱisano wa Tshiphuga tsha Dzitshaka dza Afrika tsha Bola ya Vhafumakadzi he vha fhedza nga u vha ngweṋa dza Afrika.   Vho Zakes Bantwini, Vho Nomcebo Zikode na Vho Wouter Kellerman vho ita uri ri pfe ri tshi ḓihudza ngavho nge vha wina Pfufho ya Grammy nga luimbo lwavho lwe vha lu imba vho ṱanganelana lu vhidzwaho u pfi Bayethe.  Zwe ra zwi swikela sa lushaka kha ṅwaha wo fhiraho, naho ri na khaedu dzashu, zwi ri humbudza uri mulanga wa Afrika Tshipembe u khou tshila.    Mvelaphanḓa ye ra vha nayo i tea u ri ṋea ṱhuṱhuwedzo musi ri tshi khou lavhelesa kha vhumatshelo ha khwine.   Zwo ralo, musi ndi tshi khou amba navho ṋamusi, kha miḓi yoṱhe u mona na shango, vhathu vhanzhi vha khou tambula nahone vhunzhi havho vha khou vhilaela, vhanzhi vha khou timatima, a vha tshe na fulufhelo.   Fhedzi kha hezwi ndi na fulufhelo. Vhukonḓi vhuṅwe na vhuṅwe vhune ra vha naho zwazwino, thaidzo liṅwe na liṅwe ḽine ra ṱangana naḽo, ri ḓo takuwa  ra livhana naḽo nga u farisana, nahone nga tshumisano ri ḓo kunda.   Hezwi, ri ḓo kona u zwi ita arali ra shuma roṱhe hu si na ane a salela murahu.  Ro kuvhangana hafha nga tshifhinga tsha thaidzo.   Lwa miṅwedzi minzhi, shango ḽashu ḽo vha na ṱhahelelo ya muḓagasi i kulaho miraḓo ye ya ḓisa tshinyalelo khulwane kha ikonomi.    Miṅwahani mivhili phanḓa ha izwo, zwitshavha zwashu zwo vha zwo vhilinganywa nga dwadze ḽa COVID-19 ḽe ḽa ita uri hu vhe na ndozwo khulwane ya mishumo khathihi na u ḓisa vhukonḓi vhuhulwane.   Dwadze iḽi ḽo ṋaṋisa u shayea ha mishumo sa izwi shango ḽo vha na ndozwo ya mishumo ya miḽioni mbili. Ḽo dovha hafhu ḽa vha na masiandaitwa ane a si vhe avhuḓi kha matshilo a vhathu khathihi na u engedza vhushai.    Nga ṅwedzi wa Fulwana 2021, ro vhona hu tshi vha na khakhathi khulwane vhukuma dza vhadzulapo khathihi na mishushedzo kha ḓivhazwakale ya demokirasi yashu zwe zwa sia ho vha na mpfu dzi swikaho 300.   Ṅwaha wo fhelaho, zwipiḓa zwa Kapa Vhubvaḓuvha, KwaZulu-Natal na Devhula Vhukovhela zwo ṱhaselwa nga miḓalo ye ya sia hu tshi vha na vhathu vhanzhi vho lovhaho, u kwashekana ha miḓi na tshinyalelo kha themamveledziso.   Zwazwino, u khauwa ha muḓagasi hune ha khou bvela phanḓa hu khou thivhela mbuedzedzo ya masiandaitwa a hezwi zwo iteaho.    Ri a zwi ḓivha uri arali hu si na nḓisedzo ya muḓagasi i fulufheleaho, mabindu a nga si aluwe, ḽaini khulwane dza muḓagasi dzi nga si shume, zwimela a zwi nga sheledzwi nahone hu ḓo vha na u thithisea ha tshumelo dza mutheo.   U khauwa ha muḓagasi zwi amba uri miṱa na mimaraga mihulwane a i nga ḓo vha na zwiḽiwa zwitete, nḓisedzo ya maḓi na yone i ḓo dzulela u thithisea, dzirobotho a dzi nga ḓo shuma ngeno mavhone a zwiṱaraṱani na one  a sa ḓo funga vhusiku.   U sa vha hone ha nḓisedzo ya muḓagasi i fulufheleaho, zwi ḓo ita uri ri si kone u swikela ndingedzo dzashu dza u alusa ikonomi i katelaho vhoṱhe, i sikaho mishumo khathihi na u fhungudza vhushai.    Musi zwo ralo, kha adzhenda yashu wa ṅwaha woṱhe, mushumo washu muhulwane une ra ḓo u ita nga u ṱavhanya ndi u fhungudza tshoṱhe thaidzo dza u khauwa ha muḓagasi kha tshifhinga tsha miṅwedzi i ḓaho khathihi na u tou fhelisa tshoṱhe u khauwa ha muḓagasi.    Naho zwo ralo, ri nga si kone u bvela phanḓa sa nga misi nga fhasi ha nyimele dzo raliho.    Vhathu vha Afrika Tshipembe vha khou ṱoḓa nyito, vha ṱoḓa thandululo khathihi na muvhuso une wa shuma navho.    Vha khou ṱoḓa u ḓivha uri thaidzo i fanaho na u khauwa ha muḓagasi i ḓo fheliswa lini.   Zwo ralo ro sedza kha vhuitwa vhune ha ḓo ḓisa phambano i vhonalaho zwazwino, vhune ha  ḓo konisa u vha hone ha mvelaphanḓa ya vhukuma vhukati ha ṅwaha u ḓaho na u vhea mutheo wa mbuedzedzo iyaho kha ḽa matshelo.    A ri khou ṋetshedza pulane ntswa, kana u sumbedza mbekanyamushumo yo fhelelaho ya muvhuso.   Ri khou sedza kha hezwo zwi kwamesaho vhadzulapo vha Afrika Tshipembe nga maanḓa kha hezwo zwi kwamesaho maAfrika Tshipembe:    U khauwa ha muḓagasi.    U shayea ha mishumo.    Vhushai na u gonya ha mutengo.    Vhutshinyi na zwiito zwa vhuaḓa.    A hu tou vha na thandululo yo leluwaho ya khaedu idzi.    Fhedziha, ri na maanḓa, zwikonisi na masheleni ane a nga ri thusa kha u dzi kunda.  Arali ri tshi nga shumisana kha u dzhia maga o dziaho, hu si na  ane a salela murahu, ri ḓo kona u tandulula khaedu dzashu.    Hoyu  Mulaedza wa nga ha Tshiimo tsha Lushaka (SoNA), ndi wa u tea u vha na fulufhelo hune fulufhelo ḽa si vhe hone.    Ndi wa nga ha u sumbedza nḓila ya u bva kha thaidzo iḽi.    Madekwana ano, ri ḓo sumbedzisa mvelaphanḓa ye ra i swikela kha zwipikwa zwe ra ḓikumedzela zwone kha SoNA ya ṅwaha wo fhiraho.   Ṅwaha wo fhelaho, ro bveledza mutheo wo khwaṱhaho we wa ḓitika nga zwipikwa zwe ra ḓikumedzela khazwo u itela uri hu vhe na nyaluwo ya tshihaḓu nga kha vhubindudzi, tshanduko ya ikonomi, mbekanyamushumo dza mishumo ya muvhuso na mbekanyamushumo ya themamveledziso ine ya khou bvela phanḓa.    Zwine zwa tou vha khagala u bva kha zwe ra ṱangana nazwo miṅwahani i si gathi yo fhiraho, nga maanḓa u tou bva kha ḓivhazwakale ya demokirasi yashu,  ndi zwa uri a ri vhathu vha u anzela u ṱavhanya u laṱela thavhula ri sa athu swika hune ra tea u swika.  Musi ro livhana na khaedu khulwane ya muvhuso wa tshiṱalula, a ro ngo tenda mutsiko we wa vhewa kha vhathu vhashu nga muvhuso wa tshiṱalula u tshi ri kunda.   Ro ima ro khwaṱha ra dzhena nndwani, ri na fulufhelo ḽa uri ri ḓo kunda. Nangoho zwo mbo ḓi ralo. Nga murahu ha zwoṱhe zwe ra ṱangana nazwo, ro fhedza ro kunda sisṱeme ya muvhuso wa tshiṱalula.  Ri nga zwi kona, nahone ri ḓo shandukisa nyimele ine ra vha khayo ṋamusi.    Roṱhe ri a kona na uri ro ḓiimisela u kunda heyi nyimele i konḓaho na u vhea ikonomi yashu kha nḓila ya mbuedzedzo yo khwaṱhaho.    Tsha ndemesa tshine ra ṱoḓa u tshi ita nga tshihaḓu ndi u vhuedzedza zwa u vha hone ha fulufulu.    Zwazwino ndi hone ri tshi tou vha tshidzikini tsha thaidzo dza zwa fulufulu, dzine mbeu dza hone dzo ṱavhiwa miṅwahani minzhi yo fhiraho.    Ri nga zwi kona u khakhulula vhukhakhi ho itwaho tshifhingani tsho fhiraho, nḓadzo ye ya si fhaṱwe, tshinyalelo yo itwaho kha zwiṱitshi zwashu zwa fulufulu nga mulandu wa u shayea ha ṱhogomelo kana masiandaitwa a zwiito zwa u dzhenelela ha vhathu vha nnḓa kha muvhuso na kha zwiimiswa zwashu.    Zwine ra nga ita ndi u tandulula thaidzo ṋamusi, u funga mavhone matshelo na kha mirafho i ḓaho.    Ṅwaha wo fhelaho nga ṅwedzi wa Fulwana, ndo ḓivhadza nga ha pulane ya u shuma i re khagala yo livhiswaho kha u tandulula thaidzo ya fulufulu.   Hezwi zwo vha hu u itela u tandulula thaidzo ya u tsela fhasi ha muḓagasi wa 4 000MW u ya kha wa 6 000MW.  Pulane iyo yo sumbedzisa maga maṱanu a ndeme a u lingedza u tandulula thaidzo:   Tsha u thoma, ndi u lugisa tshiṱitshi tsha malasha tsha Eskom khathihi na u khwinifhadza nḓisedzo i re hone zwazwino.       Tsha vhuvhili, ndi u bveledza nyimele yo teaho na u ita uri hu vhe na vhubindudzi ha phuraivethe nga u ṱavhanya kha zwa vhubveledzisi ha muḓagasi.   Tsha vhuraru, ndi u ita uri hu vhe na vhubveledzisi vhuswa ha muḓagasi nga u ṱavhanya u bva kha zwithu zwi vusuluseaho, gese na mbulungelo dza beṱiri.  Tsha vhuṋa, ndi u simula mabindu na uri miṱa i bindudze kha soḽa ya nṱha ha ṱhanga.   Tsha vhuṱanu, ndi u shandukisa tshoṱhe sekithara ya muḓagasi uri i vhe kha nyimele ine ha ḓo vha na muḓagasi lwa tshifhinga tshilapfu.   Vhaḓivhi vha tenda uri pulane iyi ndi yoneyone kha u fhelisa zwa u khaulwa ha muḓagasi.    Kha miṅwedzi ya rathi yo fhiraho, ho vha na mvelaphanḓa khulwane kha zwa u thoma u shumiswa ha pulane iyi.    Ro dzhia maga a u khwinisa kushumele kwa zwiṱitshi zwa muḓagasi zwine zwa vha hone zwa Eskom u itela uri zwiṱitshi zwa malasha zwi ṋetshedzaho 80% ya muḓagasi washu zwi kone u bveledza tshikalo tsha muḓagasi tsho linganaho.   Bodo ntswa ya Eskom i khou thola vhathu na u shumisa zwiko zwa u khwinifhadza u fulufhedzea ha zwiṱitshi zwa rathi zwa muḓagasi zwe zwa shela mulenzhe vhukuma kha u khauwa ha muḓagasi.    Eskom i khou shuma nga tshihaḓu hu tshi itelwa u wana thandululo ya tshifhinganyana ya u vhuisa yuniti tharu kha tshiṱitshi tsha muḓagasi tsha Kusile nga murahu ha u wa ha vhunzhi ha tshumela ṅwaha wo fhelaho  ngeno nga thungo hu tshi khou lugiswa tshifhaṱo tsha vhukuma.   Ri khou vusulusa vhukoni ha mashumele he ha vha ho lozwea nahone ro no thola vhashumi vha re na vhukoni kha maimo a nṱha uri vha shume kha zwiṱitshi zwa muḓagasi zwine zwa sa khou shuma zwavhuḓi kana nga nḓila ine ya vhuedza.    Khoro ya zwa Vhuinzhiniere ya Afrika Tshipembe yo ḓiṋetshedzela u ri ṋea thikhedzo nga hune ya  ṱoḓea ngaho kha u thola dziinzhiniere uri vha shume na zwigwada zwa ndangulo kha zwiṱitshi zwa muḓagasi.   Hu na vhukoni vhunzhi na vhaḓivhi fhano Afrika Tshipembe, ri khou tou tea u vha shumisa.   Muhasho wa Gwama u khou khunyeledza thandululo ya thaidzo ya tshikolodo tsha Eskom tsha R400 biḽioni nga nḓila i linganaho nahone i pfalaho kha vhafaramikovhe kana vhashumisani vhoṱhe, zwine zwa ḓo ita uri hu vhe na tshumiso uri i ite vhubindudzi ha ndeme kha ṱhogomelo na vhurathishi.   Muvhuso u ḓo tikedza Eskom uri i wane thikhedzo ya masheleni a u engedzedza hu tshi itelwa uri i kone u renga dizili ya ṅwaha woṱhe wa muvhalelano. Hezwi zwi tea u fhungudza u khauwa ha muḓagasi sa izwi Eskom i tshi ḓo kona u shumisa zwiṱitshi zwayo zwa dizili musi sisiṱeme i tshi vha kha mutsiko.   Eskom yo rwela ṱari mbekanyamushumo ya u renga muḓagasi wa u engedzedza kha vhabveledzi vha phuraivethe na uri yo no wana 300 MW u bva kha mashango a vhahura.   Tshumelo ya Mapholisa a Afrika Tshipembe (SAPS) yo thoma tshigwada tsho ḓikumedzelaho tshi re na vharangaphanḓa vhahulwane tsha u lavhelesa kha zwiito zwa vhuaḓa na vhuvhava zwo kalulaho zwine zwa khou bvelela kha zwiṱitshi zwa muḓagasi zwo vhalaho zwine zwa  shela mulenzhe kha kushumele kwa fhasi kwa zwiṱitshi izwi. Kushumele ku tshimbidzwaho nga vhusevhi kha saithi dzi na vhushaka na Eskom u swika zwino kwo no ita uri hu farwe vhathu vha linganaho 43.    Sa tshipiḓa tsha maitele a tshanduko yo ṱanḓavhuwaho, phaṱhululo ya Eskom ye ra ḓivhadza tshifhingani tsho fhiraho i khou bvela phanḓa nahone hu si kale Khamphani ya Vhubveledzi ya Lushaka i ḓo vha i tshi khou shuma na bodo yo ḓiimisaho nga yoṱhe.    Nga murahu ṋaṅwaha, ri ḓo ṋetshedza Mulayotibe wa Khwiniso ya Vhubvelezi ha Muḓagasi u itela u shandukisa sekithara ya fulufulu na u thoma maraga wa vhuṱaṱisani ha zwa muḓagasi.    Sa zwe zwa sumbedziswa ṅwaha wo fhelaho nga ṅwedzi wa Fulwana, muhumbulo wa u tandulula thaidzo ya u khaulwa ha muḓagasi, ri khou bvela phanḓa na u ṱana solar panels dza nṱha ha ṱhanga.   Kha Mulaedza wavho wa Mugaganyagwama, Minisṱa wa Gwama vha ḓo sumbedza nḓila ine miṱa ya ḓo thuswa ngayo na nḓila ine mabindu a ḓo vhuelwa ngayo u bva kha magavhelo a muthelo.   Muhasho wa Gwama u kati na u shumana na ndivhanele dza u vhuya hafhu ha tshikimu tsha khadzimiso tsha u thusa mabindu maṱuku uri a bindudze kha tshishumiswa tsha solar, na u tendela dzibannga na zwiimiswa zwa mveledziso ya masheleni zwi tshi koloda thwii kha tshikimu u itela u leludza khadzimiso ya solar panels kha khasiṱama dzadzo.  Iṅwe ya tshandukiso dza ndeme ye ra sedza khayo ndi u tendela vhabveledzi vha phuraivethe  vha tshi bveledza muḓagasi. Zwazwino hu na thandela dzi fhiraho 100 dzine dza khou lavhelelwa u ṋetshedza 9 000 MW ya vhubveledzi vhuswa  tshifhinga tshi tshi ya.   Tshivhalo tsha khamphani dzo shelaho mulenzhe kha mbekanyamushumo ya mbuedzedzo ya muḓagasi hu si kale dzi ḓo dzhena kha mushumo wa u engedza vhubveledzi vhuswa ha muḓagasi vhu swikaho 2 800 MW.    Eskom i ḓo wana muḓagasi wa tshihaḓu une wa ḓo shumiswa hu sa a thu fhela minwedzi ya rathi u itela u vala bako ḽi re hone.    Ri khou bindudza kha ḽaini ntswa dza vhurathisi na zwiṱitshi zwiṱuku, nga maanḓa kha vhupo vhu fanaho na Kapa Vhubvaḓuvha, Kapa Devhula na Kapa Vhukovhela.   Haya maga oṱhe a ḓo vhuedza kha nyengedzedzo khulwane ya muḓagasi kha sisteme ya muḓagasi kha miṅwedzi ya 12 u swika ya 18 i ḓaho, na u fhira.    Fulufulu iḽi ḽi ḓo tshimbilelana na ṱhanganelo yashu ya zwiko zwa fulufulu, hu tshi katelwa na zwiṱitshi zwashu zwa zwino zwa malasha a mulilo, muya, gese, nyukilia, gesemaḓi na u vhulunga beṱiri. U shumisa pulane iyi tshoṱhe, ri ṱoḓa vhuanḓani ho khwaṱhaho ha vhukati na vhuitwa ha tsheo.    Nga tshifhinga tsha pfudzungule kana thaidzo, ri ṱoḓa phondi nthihi ya ndaelo na ḽaini nthihi na mumatsho.    Musi ri tshi kha ḓi amba nga ha tshivhangi tsha thaidzo iyi, ri tea hafhu u amba nga ha zwine ḽa dzinginyisa.    Thaidzo iyi yo kwama tshipiḓa tshiṅwe na tshiṅwe tsha tshitshavha.   Ri tea u dzhia maga a u fhungudza nḓila ine thaidzo iyi ya kwama ngayo vhorabulasi, mabindu maṱuku, themamveledziso dzashu dza maḓi na nethiweke yashu ya vhuendi.    Senthara ya Ndango ya Tshiwo ya Lushaka yo taṱusa thaidzo ya muḓagasi na masiandaitwa ayo sa tshiwo.    Ngauralo, ri khou ḓivhadza tshiimo tsha tshiwo tsha lushaka u itela uri ri kone u tandulula thaidzo dza fulufulu na masiandaitwa adzo.   Minisṱa wa Muhasho wa Tshumisano dza Mavhusele na Mafhungo a zwa Sialala vho ṱanḓavhudza nga ha nḓivhadzo iyi wa tshiimo tsha tshiwo, tshine tsha ḓo thoma u shuma hu nga u bonya ha iṱo.    Tshiimo tsha tshiwo tshi ḓo ita uri ri vhe na maga  a vhonalaho ane ra tea u a dzhia u itela u tikedza mabindu kha vhubveledzi ha zwiḽiwa, u tsireledza vhoramavhengele, hu tshi katelwa u ṱanwa ha dzidzhenereitha, phaneḽe dza soḽa khathihi na nḓisedzo ya muḓagasi i sa thithisei.  Afho huune zwa konadzea, zwi ḓo dovha hafhu zwa ri thusa kha u fhelisa u khauwa ha muḓagasi kha themamveledziso dza ndeme sa zwibadela na mamaga a u kulumaga maḓi.  Zwi ḓo dovha hafhu zwa ri thusa kha u ita uri thandela dza fulufulu dzi itwe nga u ṱavhanya khathihi na u shaedza ṱhoḓea dza u bveledza ngeno ri tshi khou ṱhogomela na u tsireledza  mupo nga vhuronwane, milayo ya tshumelo na zwibveledzwa na maimo a thekhinikhaḽa.  Ofisi ya Muṱolambalelano i ḓo sendedzwa tsini u itela uri i vhe na vhulavhelesi ha tshinyalelo ine ya khou bvela phanḓa, uri i thivhele kushumisele kwa masheleni ku si kwone ane a tea u shumiswa kha tshinyalelo iyi.   Kha u tandulula khaedu dze ra livhana nadzo nga nḓila i bveledzaho nahone nga tshihaḓu, ndi ḓo thola Minisṱa wa Muḓagasi Ofisini ya Phresidennde uri a dzhie vhuḓifhinduleli hoṱhe ha u lavhelesa phindulo ya zwoṱhe zwi kwamaho thaidzo ya  muḓagasi, hu tshi katelwa mushumo wa Komiti ya Thaidzo ya Fulufulu ḽa Lushaka.    Minisṱa vha ḓo sedzesa lwa tshoṱhe vha dovha hafhu vha shuma na bodo ya Eskom hu tshi katelwa na vha  ndangulo yayo u itela u fhelisa zwa u khauwa ha muḓagasi khathihi na u vhona uri Pulane ya U shuma ya zwa Fulufulu i khou thoma u shumiswa hu si na tshilengo.  U itela uri hu si vhe na nḓaḓo, Minisṱa wa Mabindu a Muvhuso vha ḓo ḓi dzula vhe muimeleli wa vhafaramikovhe wa Eskom nahone vha ḓo ranga phanḓa zwa u vusuluswa ha Eskom, u vhona uri hu khou thomiwa khamphani ya vhurathisi, vha dovha hafhu vha posa iṱo kha zwa u thoma u shumiswa ha mbekanyamushumo ya tshanduko ya zwa fulufulu i pfadzaho, khathihi na u posa iṱo kha kha zwa u thomiwa ha Khamphanipfaredzi ya Mabindu a Langwaho nga Muvhuso.  Maitele a u vusulusa muvhuso a ḓo ri ṋea tshikhala tsha u dzudzanya maimo a masia o fhambanaho a vhuḓifhinduleli khathihi na uri mazhendedzi o fhambanaho khathihi na mihasho zwi nga shuma hani nga nḓila yavhuḓi u itela u swikela ndivho dza lushaka. Zwazwino ri khou sedzesa kha thaidzo ya fulufulu nahone  ri ḓo dovha hafhu ra lavhelesa kha zwa u vusuluswa ha muvhuso nga tshifhinga tsho teaho.  Hezwi ndi zwa ndeme ngauri maga o khwaṱhaho a u fhelisa thaidzi iyi a  kwama mihasho na zwiimiswa zwinzhi zwo fhambanaho zwine hezwi zwa ṱoḓa tshumisano ya vhukati ha mihasho.  Ri ḓo katela na vhaṅwe vhashumisani vha zwa matshilisano kha tshiimiswa tsho khwaṱhaho tshine tsha fana na tshiḽa tshe ra tshi vhumba ri tshi itela fulo ḽa u ṋetshedzwa ha khaelo.   Nyimele dzo kalulaho dzi ṱoḓa maga o kalulaho.    Thaidzo ya zwa fulufulu ndi tshishushedzi tsha tshanduko kha ikonomi yashu na kha vhushaka ha matshilisano vhune ra vha naho na vhaṅwe.    A ri tei u fhelelwa nga nungo, nahone ri songo tenda hu tshi vha na tshilengo kha u thoma u shumisa maga aya.   Musi ri tshi khou dzhia vhukando ha u lingedza u tandulula thaidzo dza fulufulu, ri khou ḓi dovha hafhu ra dzhiela nzhele khombo dzine dza vhangwa nga tshanduko ya kilima kha zwiitshavha zwashu.    Zwiwo zwa mutsho wo kalulaho zwi fanaho na gomelelo, miḓalo na u swa ha maḓaka, zwi dzulela u vhea mutakalo, ndondolo na tsireledzo ya vhathu khomboni.    Ri ḓo bvela phanḓa na tshanduko yashu i pfadzaho ya u shandukela kha ikonomi ya khaboni ya fhasi nga luvhilo lune shango ḽashu ḽa nga kona u lu swikela nahone nga nḓila ine ya ita uri hu vhe na nḓisedzo ya fulufulu misi yoṱhe.    Ri ḓo ḓidzhenisa kha iyi tshanduko yashu nga nḓila ine zwa ḓo vula khonadzeo dza vhubindudzi vhuswa, nḓowetshumo ntswa nahone nga nṱha ha hezwi zwoṱhe, ha ḓo sikwa mishumo miswa.   Khomishini ya nga ha Kilima  Ofisi ya Phresidennde ndi yone ine ya khou tshimbidza vhunzhi ha mushumo uyu nahone u ita ngauralo, zwa vho fana na u thoma ḽiedza ḽiswa ḽo livhiswaho kha maitele a u dzhia tsheo ane a katela na u angaredza vhathu vhoṱhe, hune ha katelwa vhathu zwavho, vhashumi khathihi na zwitshavha zwine zwa vha zwone zwi kwameaho vhukuma nga tshanduko iyi.    Nga kha Pulane ya Vhubindudzi ha Tshanduko ya Fulufulu i Pfadzaho, hu ḓo bindudzwa masheleni a swikaho R1.5 thriḽioni kha ikonomi yashu kha tshifhinga tsha miṅwaha miṱanu i ḓaho kha masia maswa sa fulufulu ḽi vusuluseaho, gesemaḓi dala na goloi dza muḓagasi.    Hu khou takuwa sekithara ntswa dzi re na tshivhalo kha ikonomi, u fana na gesemaḓi dala khulwane, goloi dza muḓagasi na sele dza zwivhaswa.  Hu na thandela dza tshivhalo dzi re kati zwazwino, dzine khadzo ha katelwa u bveledzwa ha tshiimiswa tshiswa nga vha ha Sasol ngei Boegoebaai kha ḽa Kapa Devhula, Prieska Power Reserve kha ḽa Free State, na maga a u bveledza Govha ḽa Gesemaḓi ngei Limpopo, Gauteng na KwaZulu-Natal.   Vundu ḽa Devhula Kapa u swika zwino ḽo no kunga vhubindudzi vhu fhiraho R100 biḽioni kha thandela dza zwa fulufulu ḽi vusuluseaho.   Hezwi na vhuṅwe vhubindudzi vhuhulwane ha kha zwa fulufulu ḽi vusuluseaho, zwi ḓo sika mishumo khathihi na u vusulusa ikonomi yapo, hu si kha ḽa Devhula Kapa fhedzi, na ngei Kapa Vhubvaḓuvha, Kapa Vhukovhela na Mpumalanga, zwine hezwi zwa ḓo shandukisa vhupo vhune ha vha masoga o omaho vhukuma ha vho vha zwiko zwihulwane zwa fulufulu.  Kha zwoṱhe, tshanduko yashu i pfadzaho i ḓo dzhiela nṱha vhukuma vhashumi khathih na zwitshavha zwa kha nḓowetshumo dzine dza khou kundelwa u itela uri hu sa vhe na vhane vha salela murahu.    MaAfrika Tshipembe vha hashu,  Ikonomi yashu i khou tea u aluwa nga u  ṱavhanya arali nangoho ri tshi khou tea u fhungudza zwa u shayea ha mishumo.  Kha SoNA ya ṅwaha wo fhelaho,  ro amba nga ha pulane yashu ya u vhumba vhushaka ho fhelelaho ha zwa matshilisano vhune ha ḓo ṱanganya vhashumisani vhoṱhe kha zwa matshilisano u itela u vusulusa ikonomi yashu khathihi na u ita uri hu vhe na nyaluwo khulwane.   A ro ngo kona u khunyeledza vhushaka ho fhelelaho ha zwa matshilisano kha tshifhinga tshe ra vha ro tshi lavhelela nga mulandu wa uri ho vha na nyimele nnzhi ntswa dze dza tutuwa lwe zwa vho konḓa uri avho vhashumisani kha zwa matshilisano vha kone u swikela thendelano.  Vhashumisani kha zwa matshilisano vho sumbedzisa lutamo lwavho lwa u ṱoḓa u khunyeledza thendelano dza zwa matshilisano nahone vho bvela phanḓa na u shuma u itela u bveledza muhanga une wa ḓo ita uri hu kone u vha na mashumele o ṱanganelaho kha masia a ndeme a fanaho na fulufulu, vhuendi na vhuendedzathundu, u sikwa ha mushumo na mveledziso ya zwikili, vhubindudzi, vhubveledzi hapo, magavhelo a zwa matshilisano, vhugevhenga na zwiito zwa vhuaḓa.  Musi ri tshi kha ḓi vha ro  ḓiimisela u bvela phanḓa na u bveledza thendelano ntswa vhukati ha sekithara dzoṱhe dza zwitshavha zwashu, ro dovha hafhu ra vha na tshumisano dzi vhonalaho  kha maṅwe a masia o bulwaho. Ho vha na dziṅwe thendelano  dzo fhambanaho dze dza swikelwa vhukati ha vhashumisani kha zwa matshilisano.  Ro vhona vhuḓiimiseli ha vhashumisani vhoṱhe vha zwa matshilisano kha thendelano dze dza swikelwa hu tshi itelwa u lwa na dwadze ḽa COVID-19 khathihi na u tshimbidzwa ha mbekanyamushumo khulwanesa ya muhaelo kha ḓivhazwakale yashu.   Ro zwi vhona na kha maga a fanaho na Tshikwama tsha Vhuthihi (Solidarity Fund), tshine tsha vha tshikwama tsha u kuvhanganya masheleni a u thusana tshe tsha kuvhanganya tshitshavha, u dzhenelela ha vhadzulapo khathihi na u kuvhanganya masheleni hu tshi itelwa u swikela zwipikwa zwi fanaho, khathihi na kha vhushaka ha u shumisana hu tshi itelwa u fhelisa khakhathi dzo ḓitikaho nga mbeu na mabulayo a vhafumakadzi (GBVF), hu tshi katelwa na maga a u lwa na masiandaitwa a tshanduko ya kilima.   Mbuelo dza haya maitele ro dzi vhona dzine dza vha u ṱuṱuwedza vhubindudzi na u bveledza pulane khulwane kha sekithara dza ikonomi dzi fanaho na sekithara ya zwa dzigoloi, zwiambaro na masila, vhufuwakhuhu, swigiri, vhulimi na tshumelo dza mabindu dza ḽifhasi.  Pulane khulwane dze dza khunyeledzwa ndi dzine dza khou tikedza u vusuluswa ha sekithara dzo teaho, u engedzwa ha vhubindudzi nga sekithara dza phuraivethe khathihi na u sikwa ha mushumo miswa hu tshi katelwa na nḓila dza u ḓitshidza.   Ri pfa ro takala ngauri vhashumisani kha zwa matshilisano, nga mannḓa vha mabindu, vho ṋetshedza thikhedzo kha zwa u thoma u shumiswa ha Pulane ya U shuma ya nga ha Fulufulu nga fhasi ha muya wa thendelano dza zwa matshilisano. Zwo ralo, ro dovha hafhu ra bveledza   vhushaka ha u shuma ha tsinisa na vha madzangano a vhashumi khathihi na tshitshavha u itela u tikedza maṅwe masia a maga a u tandulula thaidzo ya fulufulu.   Fulufulu ndi ḽa ndeme kha nyaluwo ya ikonomi u ḓi tou fana na nḓisedzo ya maḓi i fulufhedzeaho khathihi na sisteme ya zwa vhuendi i shumaho zwavhuḓi hu tshi katelwa na  themamveledziso ya dzibada.     Nethiweke yashu ya zwiporo yo vhaiswa vhukuma nga mulandu wa u sa vha hone ha vhubindudzi ho eḓanaho lwa miṅwaha minzhi, u sa ṱhogomelwa, zwiito zwa vhugevhenga na mashumele ane a si vhe avhuḓi.  U itela u tandulula thaidzo iyi, ṅwaha wo fhelaho ro ṱanganedza Mbekanyamaitele ya Zwiporo ya Lushaka u itela u eletshedza zwa u khwinifhadzwa na u shandukiswa ha sekithara ya zwiporo, u ṋetshedza vhukati ha zwiṅwe zwinzhi, tswikelo ya tshiimiswa tsha nnḓa kha nethiweke ya zwiporo zwashu.   Ri khou shuma vhukati ha mihasho ri tshi itela u bveledza Tsumbanḓila ya Transnet ine ya ḓo shandukisa pfulufhedziso dze ra dzi ṋea kha mbekanyamaitele yashu uri dzi  vhe ngoho, hu tshi katelwa na mvusuluso ya Zwiporo zwa u hwala Thundu zwa ha Transnet uri hu kone u bveledzwa Ndango ya Themamveledziso i re thungo ya nethiweke ya tshiporo nga ṅwedzi wa Tshimedzi 2023.   Transnet na khamphani dza sekithara ya phuraivethe dzi ḓo khunyeledza vhushaka ha tshumisano fhaḽa kha theminaḽa dza khontheina dza ngei Durban na Ngqura, u itela uri hu kone u vha na vhubindudzi vhuswa kha vhuimangalavha hashu khathihi na u khwinisa mashumele.  Hezwi zwi ḓo thusa uri vhuimangalavha hashu  vhu dovhe hafhu vhu humele kha vhuimo haho ha u vha vhuṅwe ha vhumangalavha vhu shumaho zwavhuḓi ḽifhasini.Ho vha na mvelaphanḓa khulwane kha u vhuedzedza Theminaḽa ya zwa Mimoḓoro ya Port Elizabeth, ine zwazwino yo engedzea vhuhulwane hayo kavhili nahone u swika zwino yo no vha na u engedzea ha mbambadzelannḓa.   Vhunzhi ha mimoḓoro yo livhaho kha mimaraga ya mashangoḓa, i khou endezwa i tshi bva fhaḽa kha Theminaḽa ya Mimoḓoro ya Port Elizabeth.   Transnet na yone i khou vusulusa zwidimela  zwayo zwe zwa vha zwo sokou dzula zwi sa shumi khathihi na u engedza mutshilinzhi wa zwidimela zwayo.    Ro ṱangana na khaedu kha zwa u endedzwa ha vhaṋameli vha endaho nga zwidimela.  Nga murahu ha u vusuluswa hune ha vha kati zwazwino kha tshiimiswa tsha Zhendedzi ḽa Zwidimela zwa u hwala Vhaṋameli ḽa Afrika Tshipembe, ho dovha hafhu ha vulwa ḽaini dza zwiporo zwa zwidimela zwa u endedza vhaṋameli dza 13. Nḓisedzo ya maḓi i fulufhedzeaho ndi ya ndeme kha ndondolo ya vhathu na nyaluwo ya ikonomi yashu.   U ita uri hu vhe na nḓisedzo ya maḓi yo teaho zwino na tshifhinga tshi ḓaho, Muhasho wa Maḓi na Vhuthathatshili u khou ranga phanḓa maitele a u bindudza kha thandela khulwane dza themamveledziso u mona na shango.    Nga murahu ha tshilengo tshe tsha vha hone lwa miṅwaha minzhi, mushumo wa u fhaṱwa lwo fhelelaho ha  Luṱa lwa Vhuvhili lwa thandela ya Lesotho Highlands u ḓo thoma ṋaṅwaha.    Thandela ya Lesotho Highlands ndi ya ndeme kha u ita uri hu vhe na nḓisedzo ya maḓi kha ḽa Gauteng, Free State, Mpumalanga, North West na Kapa Devhula.   Miṅwahani ya mahumi yo fhelaho musi i tshi kha ḓi tou bva u dzinginywa lwa u thoma na  murahu ha miṅwaha ya ṱahe u bva tshe ha vha na vhuṱambo ha u rwelwa ṱari, luṱa lwa u thoma lwa Thandela ya Maḓi ya Umzimvubu lu ḓo thoma u fhaṱiwa kha ṅwaha wa muvhalelano u ḓaho.   Luṱa ulwu, lune lwa katela na u fhaṱiwa ha Damu ḽa Ntabelanga, themamveledziso ya tsheledzo khathihi na u ṋetshedzwa  ha maḓi u ya kha zwitshavha, lu ḓo lambedzwa nga muvhuso.   Luṱa lu tevhelaho lu ḓo vha lwa u fhaṱwa ha Damu ḽa Lilane, lune lwa ḓo katela na tshiṱitshi tsha muḓagasi u bvaho kha maḓi. Thandela khulwane dza u engedza vhuhulu ha Damu ḽa Clanwilliam, Damu ḽa Hazelmere na Damu ḽa Tzaneen i ḓo khwinisa nḓisedzo ya maḓi kha Phendelashango ya Vhukovhela, eThekwini na tshipiḓa tsha vhubvaḓuvha ha Limpopo.    Ṅwaha wo fhelaho, ro ḓivhadza pulane yo fhelelaho ya u shandukisa zwithu hu tshi itelwa u fhungudza maitele a khumbelo ya ḽaisentsi ya u shumisa maḓi, zwine hezwi ndi zwa ndeme vhukuma  kha u ita uri hu vhe na vhubindudzi vhuhulwane.   U tou bva zwenezwo, ro mbo ḓi fhelisa u salela murahu he ha vha hu hone kha zwa khumbelo dza ḽaisentsi dza u shumisa maḓi khathihi na u fhungudza tshifhinga tsha u ita khumbelo idzi  tsha vho vha maḓuvha a  90.    Mbekanyamushumo yashu ya u fhaṱa themamveledziso i khou engedzea nga luvhilo nga kha mushumo wa Tshikwama tsha Themamveledziso na tshiimiswa tshi ḓivhiwaho sa Themamveledziso  Afrika Tshipembe, zwe vhuvhili hazwo zwa vhumbiwa hu tshi itelwa u tikedza thandela dza themamveledziso dza ndeme.  Tshiṅwe tsha zwikhukhulisi zwihulwanesa kha vhubindudzi ha themamveledziso ndi u shayea ha zwikili zwa thekhenikhaḽa khathihi na vhukoni ha ndangulo ya thandela.   U itela u tandulula thaidzo idzi, tshiimiswa tshi ḓivhiwaho sa Thandela Afrika Tshipembe, tsho avhelwa masheleni a linganaho R600 miḽioni a u ita ndugiselo dza thandela, nga mannda kha vhupo ha mahayani na vhune ha si vhe na tshomedzo dzo teaho.    Maitele a thikhedzo na vhupulani e ra bveledza kha tshifhinga tsha miṅwaha minzhi, zwazwino  a khou thoma u aṋwa mitshelo nga kha u engedzea ha vhubindudzi vhu itwaho nga muvhuso kha themamveledziso.   Nga ṅwedzi wa Phando ṋaṅwaha, ho vha hu na thandela dza masheleni a linganaho R232 biḽioni dze dza vha dzi kati ngeno dziṅwe dza ndeme ya masheleni a  linganaho R4 biḽioni dzo khunyeledzwa.    Thandela dzo khunyeledzwaho ndi dzine dza katela madzulo a vhathu maswa kha ḽa Gauteng, u vusuluswa ha dzibada khathihi na mveledziso ya vhuimangalavha huṱuku.   Kha sia ḽa mveledziso khulwane, Zhendedzi ḽa Dzibada dza Lushaka ḽa Afrika Tshipembe,  SANRAL, ḽo avhela khonṱhiraka dza u fhaṱa bada dza masheleni a linganaho R18 biḽioni kha tshifhinga tsha miṅwedzi miraru yo fhiraho.   U fhaṱwa ha Buroho ya Msikaba na Buroho ya Mtentu hu ḓo khunyeledzwa hu si kale nahone zwi ḓo ita uri zwa u enda ngomu kha vunḓu ḽa Kapa Vhukovhela, zwi vhe khwine vhukuma.  Vhubindudzi uvhu vhu ḓo vhuedza vhukuma nḓowetshumo ya zwa vhufhaṱi khathihi na u ita uri hu vhe na u sikwa ha mishumo minzhi, mveledziso ya zwikili na u fhungudza vhushai, nga mannḓa kha zwitshavha zwa mahayani zwi re henefho nga tsini.    Ṅwaha wo fhelaho, ro amba uri ri ḓo engedza zwa u fhaṱiwa ha maburoho a mahayani sa tshipiḓa tsha mbekanyamushumo ya Welisizwe, zwine hezwi zwa ḓo ita uri vhadzulapo vha kone u ya zwikoloni, mishumoni na dziṅwe tshumedzo dzine vha dzi shumisa  vho tsireledzea nahone nga nḓila yo leluwaho.   Hu na buroho dza 24 dzine dza khou fhaṱwa zwazwino ngei KwaZulu-Natal, ngeno ndugiselo dza fhethu hune ha khou ḓo fhaṱwa dziṅwe buroho dza 24 dzi kati.   Kha sekithara ya vhudavhidzani ha ṱhingo, zwa u khunyeledzwa ha thengiso ya spectrum nga fandisi  zwo vula vhuṅwe vhubindudzi vhuswa zwa dovha zwa dzhenisa masheleni a linganaho R14 biḽioni kha tshikwama tsha muvhuso.  Kha uno ṅwaha, ri ḓo khunyeledza zwa u pfulusela miḓi yo salaho u ya kha tshirathisi tsha theḽevisheni tsha didzhithaḽa u itela uri hu kone u vha ho khunyeledzwa u dzimiwa ha  vhurathisi ha anaḽogo.   Hewi zwi ḓo ita uri hu vhe na spectrum tshavhuḓi u itela musi hu tshi ṋetshedzwa  nethiweke thendeleki dza 5G nahone zwi ḓo fhungudza mutengo wa data.    Maga haya a ḓo ri sendedza tsini na bono lashu ḽa tswikelo ya inthanethe i sa ḓuri nahone ya luvhilo luhulwane.    Kha SoNA ya ṅwaha wo fhelaho, ro amba uri ri ḓo livhisa nungo dzashu dzoṱhe kha u kuvhanganya  vhubindudzi vhunzhi , zwine zwa vha zwa ndeme kha u alusa ikonomi na u sika mishumo.    Ro amba uri ri ḓo vhea ndeme kha fulo ḽe ra dzhena khaḽo miṅwaha miṱanu yo fhiraho ḽa u kuvhanganya vhubindudzi vhuswa vhu swikaho  R1.2 ṱhirilioni.  Ṅwaha wo fhelaho, Khonfarentsi ya Vhubindudzi ha Afrika Tshipembe ya Vhuṋa (SAIC)  yo kuvhanganya masheleni a swikaho R367 biḽioni a pfulufhedziso dza zwa vhubindudzi, zwe hezwi zwa ita uri tshipikwa tshashu tsha vhubindudzi tsha miṅwaha miṱanu tshi vhonale tshi tsini na u swikelwa.  Kha ṅwaha wo fhiraho, vhunzhi ha hedzi pfulufhedziso dzo ita uri khamphani dze dza ita pfulufhedziso dzenedzi  dzi bindudze kha feme ntswa, senthara dza vhudavhidzani nga luṱingo, zwiṱitshi zwa muḓagasi wa soḽa, khebuḽu dza faiba dza fhasi ha lwanzhe, nyengedzo ya ḽaini dza vhubveledzi khathihi na u ṱanganedzwa ha thekhinoḽodzhi ntswa.    Tsha ndemesa, vhubindudzi uvhu ho ita uri hu vhe na mishumo miswa khathihi na zwikhala zwiswa kha vha mabindu maṱuku ane a khou takuwa.    Nga ḽa 13 Lambamai ṋaṅwaha, ri ḓo fara SAIC yashu ya vhuṱanu.    Kha khonfarentsi iyi, ri ḓo ḓivhetshela zwipikwa zwiswa  zwa u kuvhanganya masheleni a fhiraho R2 ṱhirilioni kha vhubindudzi vhuswa nga ṅwaha wa 2028.    Vhubindudzi he ha ḓo dzhena kha ikonomi yashu u swika zwino ho shela mulenzhe kha nyengedzedzo khulwane kha vhubveledzi hapo.    Vhubindudzi uvhu ho ṱuṱuwedza ndivho yashu ya u renga zwa fhano hayani.    Ṅwaha wo fhelaho, ndo ṋetshedza mulaedza wa SoNA ndo ambara suthu na zwienda zwo itwaho fhano Afrika Tshipembe.    Madekwana ano, ndi khou nwa maḓi nga ngilasi yo itwaho ngei Wadeville vhege yo fhiraho nga vhashumi vha bvaho fhaḽa Katlehong, Vosloorus na Germiston.    Lwa miṅwha minzhi, Afrika Tshipembe ḽo vha ḽi tshi tou ṱunḓa ngilasi dza u nwa u bva mashangoḓavha.   Zwazwino ri khou dzi ita nga vhuḓalo fhano hayani.    Fhedzi a hu tou vha ngilasi fhedzi.   Arali vha tshi nga ya sibadela u itwa muaro, khonadzeo ndi ya uri vha ḓo ṋewa mushonga wa u dzidzivhadza wo itwaho kha tshiimiswa tsha vhubveledzi tsha maimo a nṱha ngei kha ḽa Kapa Vhubvaḓuvha.    Kha Madalo anga a Tshiofisi ngei United Kingdom ṅwaha wo fhelaho, feme ya fhano Afrika Tshipembe yo wana ḽaisentsi ya u bveledza khaelo ine ya tou nwiwa nga mulomo ya vhulwadze ha khoḽera, zwine hedzwi zwa vha  lwa u tou thoma fhano Afrika Tshipembe.    Thendelano dza ṱhanganyo ya zwa vhuṱaṱisani yo ita uri vhunzhi ha zwivhaswa zwi kunakiswe fhano hayani khathihi na uri vhunzhi ha zwiḽiwa zwi rengwe kha vhorabulasi vhapo.    Ṅwaha wo fhelaho, ro ḓikumedzela kha u ḓo vula vhubindudzi ha kha sekithara ya mbanzhe. Ri khou bvela phanḓa ro livha kha u bveledza  nyimele ine ya ḓo ita uri sekithara iyi i aluwe.    Muhaso wa Vhulimi, Mbuedzedzo ya Mavu na Mveledziso ya Mahayani khathihi na Muhasho wa Mutakalo i ḓo amba nga ha nyimele dzi re hone zwazwino  kha zwa u limiwa ha mbanzhe u itela uri zwimela izwo zwi kone u limiwa nga nnḓa khathihi na u kuvhanganywa ha khaṋo u bva kha vhalimi vha sialala.    Hezwi zwi ḓo ita uri hu vhe na ṱhuṱhuwedzo Khulwane kha ikonomi kha vhupo ha mahayani fhano shangoni, nga mannḓa Kapa Vhukovhela, KwaZulu-Natal na Mpumalanga.   Muvhuso u khou khunyeledza mushumo wa tshihaḓu u itela u bveledza muhanga wa milayo yo teaho ya nḓowetshumo iyi yoṱhe, ndivho dzoṱhe dzi re mulayoni dza mishonga ya u ḓadzisa, zwiḽiwa, zwiambaro na zwibveledzwa zwa nḓowetshumo, zwoṱhe hezwi zwi tshi elana na thendelano dza ḽifhasi khathihi na maitele avhuḓi.Hezwi zwi katela u dovha u kovhiwa hafhu ha migaganyagwama ya mihasho u itela u bveledza sekithara khathihi na thikhedzo ya vhalimi vha sialala vha vharema hu tshi katelwa na u elana ha u shumiswa ha tshanduko dza milayo nga vha ha SAPS.   Ikonomi i aluwaho itea u dovha ya vha ikonomi i katelaho vhathu vhoṱhe.  Khonfarentsi ya u thoma ya Vhoranḓowetshumo vha Vharema ye ya fariwa ṅwaha wo fhelaho nga ṅwedzi wa Fulwana yo sumbedzisa mvelaphanḓa ya vharema vha Afrika Tshipembe kha u bveledza zwiḽiwa, zwipiḓa zwa mimoḓoro, fanitshara,  zwiambaro, tsimbi, mishonga na zwibveledzwa zwa migodini, zwe hezwi zwa sikwa  mishumo ya zwigidi na zwigidi khathihi na u engedza kha tshivhalo tsha zwibveledzwa zwashu zwa fhano hayani.    Zwazwino ri na vhoranḓowetshumo vha vharema vha ṱoḓaho u swika 1 000 vhane vha khou shela mulenzhe kha mbekanyamushumo ya vhoranḓowetshumo vha vharema.  Sa tsumbo ya nḓivho ya zwa thekhinoḽodzhi ine havha vhoranḓowetshumo vha vha nayo, iṅwe ya khamphani dza nḓowetshumo ye ya wina pfufho ngei kha khonfarentsini iyo, yo vha Astrofica Technologies, khamphani yo thomiwaho nga mufumakadzi wa murema, Vho Jessie Ndaba ine ya ṋetshedza thandululo dza data hu tshi itelwa u shuma ha sethelaithi.   Ro vha na mvelaphanḓa kha ṅwaha wo fhelaho ya u swikela maimo a nṱha a vhashumi vhane vha vha vhaṋe vha mabindu kha ikonomi yashu.    Zwazwino hu na vhashumi vha fhiraho 400 000 vha re na mikovhe kha feme dzine vha shuma khadzo.    Nyaluwo na u sikwa ha mishumo kha ikonomi yashu zwi ḓo ṱuṱuwedzwa nga mabindu  maṱuku u ya kha a vhukati, dzikoporasi na mabindu a si a tshiofisi.    Ṅwaha wo fhelaho , ro rwela ṱari tshikimu tsha khadzimiso dza masheleni a u vusa bindu tshine  tsha langwa nga dzibannga na zwiṅwe zwiimiswa zwa masheleni tsha dovha tsha themendelwa nga muvhuso, hu tshi itelwa khamphani dzine dza ṱoḓa masheleni a u ḓivusa hafhu u bva kha masiandoitwa a dwadze ḽa COVID-19.    Muhasho wa Mveledziso ya Mabindu Maṱuku u ḓo shumisana na Muhasho wa Gwama ḽa Lushaka kha ḽa uri tshikimu itshi tshi nga khwathiswa hani u itela u thusa mabindu maṱuku na a vhukati hu tshi katelwa na mabindu a sekithara dzi si dza tshiofisi.   U itela u tandulula khaedu ya u shayea ha mishumo kha vhaswa, Tshiṱuṱuwedzi tsha Muthelo wa Vhatholi tsho engedzwa  u itela u ṱuṱuwedza mabindu uri a thole tshivhalo tshihulwane tsha vhaswa.    Ṅwaha wo fhelaho , ndo ḓivhadza uri ri ḓo lingedza u fhungudza milayo ine ya tea u tevhedzwa u itela uri ri thivhele tshilengo tshine tsha  ri humisela murahu sa shango.    Tshigwada tsha u fhungudza milayo iyi kha Ofisi ya Phresidennde fhasi ha Vho Sipho Nkosi tshi khou shuma na mihasho yo fhambanaho kha u ita uri zwa u ita  mabindu na muvhuso zwi leluwe.    Tsho nanga maitele a u shumisana, u shuma na mihasho na mazhendedzi kha masia a  fanaho na sisṱeme ya pfanelo dza zwa migodi, ḽaisentse dza u shumisa zwiendedzi zwa vhuendelamashango, dzivisa na phumethe dza mushumo, zwiimiswa zwa mveledziso ya vhana vhaṱuku na sekithara dzi si dza tshiofisi.    Ṋaṅwaha, ri ḓo khunyeledza khwiniso dza Mulayo wa Mabindu, wa 1991 (Mulayo 71 wa 1991) u itela u fhungudza zwithivheli zwa milayo kha mabindu maṱuku, a vhukati na a tshikalo tshiṱuku (SMMEs) khathihi na dzikoporasi hu u itela uri zwi lelutshele vhoramabindu u thoma mabindu avho.    Nga kha Zhendedzi ḽa Thikhedzo ya Masheleni kha Mabindu Maṱuku – ri khou ḓilugisela u ṋetshedza masheleni a swikaho R1.4 biḽioni a u thusedza kha vhoramabindu vha fhiraho 90 000.    Muvhuso musi u tshi khou shumisana na Tshikwama tsha SA SME u khou dzudzanya u thoma tshikwama tsha masheleni a swikaho R10 biḽioni tsha u tikedza nyaluwo ya SMME. Muvhuso u khou lavhelesa kha khonadzeo ya u ṋetshedza masheleni a swikaho R2.5 biḽioni kha tshikwama itshi ngeno maṅwe a swikaho R7.5 biḽioni a tshi ḓo kuvhanganywa u  bva kha sekithara ya phuraivethe.  Zwa u ṋewa laisentsi ha PostBank zwi ḓo ṋetshedza mutheo wa u vhumbwa ha bannga ya muvhuso ine ya ḓo ṋetshedza tshumelo dza masheleni kha dziSMME, vhaswa na mabindu a langwaho nga vhafumakadzi khathihi na zwitshavha zwe zwa vha zwi sa dzhielwi nṱha.   Musi Buthano ḽa Lushaka ḽi tshi kha ḓi elekanya nga ha Mulayotibe wa Khwiniso ya Postbank,  Postbank i khou sengulusa tshumelo dzayo u itela uri  i kone u ṋetshedza tshikhala tshine tsha vha tsha khwine nahone tshi swikeleaho musi i tshi vhambedzwa na bannga dza zwa makwevho.   Nḓila dza khwine nahone dzine dza nga vha dza tshifhinga tshilapfu dza u fhaṱa ikonomi ndi u ṋea vhathu zwikili khathihi na  nḓivho ya uri vha nga i tshimbidza hani.    Ngauralo, ro ḓi vha ri tshi khou shuma ri tshi itela u khwaṱhisa ṱhumano vhukati ha zwikili zwine ra zwi bveledza na zwikili zwi ṱoḓeaho mishumoni.    Ṋaṅwaha, Tshikwama tsha Zwikili tsha Lushaka tshi ḓo ṋetshedza masheleni a swikaho R800 miḽioni a u bveledza zwikili kha sekithara ya didzhithala na ya thekhinoḽodzhi nga kha modele wa tshandukiso u ṱumanyaho mbadelo dza u pfumbudzwa na mbuelo ya u wana mushumo.    Ri khou dovholola khuwelelo yashu kha dzikhamphani, mihasho na dziSOE uri vha bvise ṱhoḓea dza tshenzhemo ya mushumo kha vhaswa vhane vha khou ṱoḓa mishumo ya maimo a fhasi.   Ṅwaha wo fhelaho, ro amba uri ri ḓo thola matshudeni a fhiraho 10 000 a bvaho magudedzini a zwa Thekhinikhi, Pfuzo na Vhupfumbudzi ha Mishumo ya Zwanḓa (TVET).    Ro fhirisa tshivhalo itsho na uri zwazwino tshipikwa tshashu kha ṅwaha wa 2023 ndi tsha u thola vha linganaho 20 000 u bva kha enea magudedzi a TVET.    Tshivhalo tsha matshudeni vhane vha khou dzhena kha vhupfumbudzi ha vhutsila kha magudedzi a TVET tshi ḓo engedzwa u bva kha 17 000 u ya kha 30 000 kha ṅwaha wa vhugudisi wa 2023.    Tshiṅwe tsha zwithu zwa ndeme vhukuma kha nyaluwo ya ikonomi na vhuṱaṱisani ndi khonadzeo ya u kunga zwikili zwine zwa ṱoḓea kha ikonomi.    Nga murahu  ha u khunyeledza tsenguluso yo fhelelaho  ya sisṱeme ya visa ya mushumo, ri ḓo shuma nga u kha u thoma u shumisa themendelo dze dza dzinginywa.    Hezwi zwi katela u thomiwa ha sisṱeme yo ḓitikaho nga phoindi u itela u kunga zwa vhufhalali ha vhathu vha re na zwikili, u  thoma u shumiswa ha tshikimu tsha mutholi a fulufheleaho hu u itela uri maitele a visa a leluwe kha vhabindudzi vhahulwane khathihi na u dzudzanya ṱhoḓea dza u ita khumbelo.    Ri ḓo dovha ra thoma maitele a visa ya mushumi a re kule na nzudzanyo dzo khetheaho kha thangelo dza nyaluwo khulwane.  Musi mbekanyamushumo ya tshandukiso i kati, ri ḓo bvela phanḓa na u tikedza zwa mishumo ya muvhuso na ya matshilisano u itela uri u ṋetshedza mishumo kha avho vhane vha i ṱoḓa.    Ṅwaha wo fhelaho, ro amba nga ha ndeme ya Mbekanyamushumo ya Tshiṱuṱuwedzi tsha Vhutholi Ofisini ya Phresidennde kha zwa u ṋetshedzwa ha mishumo na nḓila dza u ḓitshidza.   Maga aya zwazwino o no sika zwikhala zwi fhiraho miḽioni nthihi, a khou swikelela na kha vundu ḽinwe na ḽinwe na tshiṱiriki kha shango ḽashu.    Vhege yo fhelaho , tshigwada tshiswa tsha vhathusedzi vha zwikoloni vha linganaho 150 000 vho thoma u shuma kha zwikolo zwi fhiraho 22 000, zwi ḓisaho tshirunzi, fulufhelo na tshenzhemo ya mushumo ine ya vha ya ndeme kha vhaswa vhe vha vha vha sa shumi.    Tshikwama tsha Mishumo ya zwa Matshilisano tshi khou ṱoḓa vhashelamulenzhe vha swikaho 50 000 kha luṱa lwatsho lu tevhelaho u itela u itela uri hu shumiwe ho lavhelelwa tshipikwa tshi fanaho, nahone Tshumelo ya Vhaswa ya Lushaka yo vusuluswaho i ḓo sika zwiṅwe zwikhala zwa 36 000 nga kha madzangano a sa shumeli malamba kahthihi na madzangano a zwitshavha.   Muhasho wa Muno wo thola tshigwada tsha u thoma tsha vhaswa vha swikaho 10 000 vhe vha vha vha si na mushumo uri vha didzhithaize  rekhodo dza vhadzulapo dza mabambiri dzi fhiraho 340 miḽioni.   Zwazwino hu na vhashumisi vha fhiraho miḽioni tharu vho ḓiṅwaliswaho kha SAYouth.mobi, ine ya vha puḽatifomo ya kha inthanethe i sa badelwi yo itelwaho uri vhaswa vha Afrika Tshipembe vha kone u swikela zwikhala zwa u guda na u wana malamba.   Hezwi zwo itwa nga kha tshumisano yavhuḓi vhukati ha Zhendedzi ḽa Mveledziso ya Vhaswa vha Lushaka (NYDA), ḽine ḽa bvela phanḓa na u ṋetshedza thikhedzo ya ndeme kha vhoramabindu vha vhaswa khathihi na vhaṱodi vha mishumo.   Ndi fhululedza NYDA nga nḓila ine ya thusa ngayo vhaswa uri vha wane mishumo. Mbekanyamushumo ya Tshiṱuṱuwedzi tsha Vhutholi Ofisini ya Phresidennde  na yone i khou tikedza uri vhathu uri vha kone u tou ḓishumela nga vhone vhaṋe.    Vhalimi vhaṱuku vha linganaho 140 000 vho wana dzivautsha dza u renga mbeu, manyoro na zwishumiswa, zwine zwa engedza kha uri hu vhe na zwiḽiwa na tshandukiso ya vhulimi.    Haya maga o ita uri hu vhe na ndimo ya egere dza 640 000 dza mavu.  Zwi ṱuṱuwedzaho ndi zwa uri 68% ya vhalimi avha ndi vhafumakadzi.   Houno ṅwaha ri khou lavhelela u ṋetshedza dziṅwe vautsha dza 250 000 kha vhalimi vhaṱuku.   Hedzi ndi tsumbo dza tshanduko ine muvhuso wa nga ita kha matshilo a vhathu nga kha pfulufhedziso dzavhuḓi nahone dza mvelaphanḓa.    MaAfrika Tshipembe vha hashu,  U ḓura ha zwithu hu khou engedza vhushai na tshayandingano.    Vhadzulapo vha Afrika Tsihpembe vha dzimiḽioni vha khou balelwa u ḓiṱundela na miṱa yavho.    Hu na mme ane a sa vhe na mufarisi wa fhaḽa Alex, ane a khou vhilaedzwa nga zwauri u ḓo tou zwi bva hani sa izwi mutengo wa mugayo na mbadelo dza thekhisi u tshi khou dzulela u gonya.   Hu na mushumi wa femeni ya ngei Gqeberha ane zwazwino u khou livhana na vhumatshelo vhu sa ḓivhei sa izwi zwa u khwauwa ha muḓagasi zwi tshi ita uri ḽimaga iḽo ḽa mimoḓoro ḽine a shuma khaḽo ḽi swike hune ḽa ima u shuma.   Ndi mushumo wa muvhuso u ṋetshedza tsireledzo ya fhasia ine ha sa tee u vha na mudzulupo na muthihi  wa Afrika Tshipembe ane a tea u wela nga fhasi hayo.   Zwazwino kha shango ḽashu, hu na vhathu vha fhiraho 25 miḽioni vhane vha wana iṅwe ya nḓila dza thikhedzo dza masheleni.   Zwiṅwe hafhu, hu na miṱa ya vhaheḓana i linganaho miḽioni mbili ine ya wana maḓi a mahala, muḓagasi wa mahala na u hwalelwa mathukhwi nga mahala.   60% ya mugaganyagwama washu i shumiswa kha zwine zwa ḓivhiwa sa muholo wa matshilisano, huhe ha ṋetshedza thikhedzo dzo fhambanaho, tshumelo dza mutheo khathihi na thikhedzo kha miṱa na vhathu hu u itela u fhelisa vhushai na nḓala.   Kha u tikedza mushumo uyu na u lwa na u gonya ha mitengo, ri ḓo bvela phanḓa na Gavhelo ḽa Ṱhaḓulo ya Thambulo ḽa Matshilisano (SRD) ḽine zwazwino ḽa khou kona u swikela vhathu vha linganaho 7.8 miḽioni.   Ri ḓo dovha hafhu ra vhona uri magavhelo a matshilisano ane a vha hone zwazwino a khou engedzwa u itela u thusa vha shayaho kha inflesheni ine ya khou gonya.   Hezwi zwi ḓo sumbedzwa kha mugaganyagwama nga Minisṱa wa Gwama.  Mushumo wa  u bveledza maitele a thikhedzo ya mbuelo ya mutheo yo pikwaho kha vhathu vha shayaho, ho sedzwa tshikwama tshashu tshine tsha sa tou vha na tshithu, zwazwino u kati.   Hezwi zwi ḓo engedza kha tshandukiso dze ra dzi bveledza nga kha Gavhelo ḽa SRD, hu tshi katelwa na u ṱumanya data dzine ra vha nadzo kha mihasho yoṱhe u itela u vhona uri ri khou kona u swikela avho vhoṱhe vha shayaho.   Muhasho wa zwa Gwama u khou elekanya nga ha khonadzeo ya maga a tshihaḓu a u fhungudza masiandaitwa a u khauwa ha muḓagasi kha mutengo ya zwiḽiwa.    Ṋaṅwaha, ri ḓo dzhia maga a u ita uri hu vhe na ndeme khulwane kha miṱa i shayaho nga u ṱavhanyisa zwa u ṋetshedzwa ha ṱhanziela dza vhuṋe ha nnḓu dza sabusidi.   U salela murahu hu re hone zwazwino kha maitele a u tshimbidza zwa vhuṋe ha nnḓu hu nṱha nga nnḓu dzi fhiraho miḽioni, zwine hezwi zwa amba ndaka dzine dza humbulelwa u vha henefha kha masheleni a  swikaho R242 biḽioni dzine dza tea u vha zwanḓani zwa miṱa i shayaho ya maAfrika Tshipembe.   A ri nga ḓo lavhelesa fhedzi kha u fhelisa u salela murahu uhu, fhedzi ri ḓo sedza na kha  u ita uri sisṱeme ya ṱhanziela dza vhuṋe ha ndaka i shume zwavhuḓi nahone i kone u  swikelea.  Sa zwe ra zwi fulufhedzisa kha SoNA ya ṅwaha wo fhelaho, Muhasho wa Mishumo ya Muvhuso na Themamveledziso wo khunyeledza u ṋetshedzwa ha egere dza 14 000 dza mavu u itela uri hu fhatwe nnḓu khao.        Tswikelo ya pfunzo ya maimo a nṱha nga vhoṱhe ndi tshone tshishumiswa tshihulwane tshine ra vha natsho kha u fhelisa vhushai.   Ri khou tea u thoma nga vhana vhaṱuku, ri vha ṋetshedze mutheo u ne vha u ṱoḓa kha u kona u ṅwala na u vhala zwine zwa amba, u guda na u aluwa.   Ngauralo ndi zwa ndeme uri tshivhalo tsha vhana vhane vha wana sabusidi ya Mveledziso ya Vhana vhaṱuku (ECD) tsho gonya kavhili vhukati ha ṋwaha wa 2019 na wa 2022, he tsha swika kha vhana vha miḽioni nthihi na hafu.   Muhasho wa Pfunzo ya Mutheo u khou dzudzanya ṱhoḓea ya senthara dza ECD u itela u swikela thikhedzo na u ita uri vhaṋwe vha zwigidi na zwigidi na vhone vha kone u wana thikhedzo ya masheleni u bva kha muvhuso.    Musi ri tshi kha ḓi vha kha ḽiṅwe sia ḽa lwendo lwa pfunzo ya mutheo, ri tea u rwelwa zwanḓa tshivhalo tsha u phasa matiriki tsha 80% tsha ṅwaha wo fhelaho, he mavundu oṱhe a sumbedza mvelelo dzo khwinifhadzeaho.    Hezwi zwo vha u engedza u bva kha 76% ya ṅwaha wo fhiraho.    Tshivhalo tsha vho phasaho nga batsheḽa kha zwikolo zwi sa badelisi mutendel, tsho khwinifhadzea u bva kha  55% nga ṅwaha wa 2019 u ya kha 64% nga ṅwaha wa 2022.    Hezwi zwi amba uri kushumele kwa vhagudiswa vha zwikolo zwi shayaho ku khou khwinifhadzea nga zwiṱuku, zwi khwathisedzaho ndeme ya thikhedzo I ṋetshedzwaho khavho nga muvhuso.    Zwine mvelelo idzi dza dzumbulula ndi zwa uri hu na mumono wo dzikaho une wa khou itea zwikoloni zwashu.    Zwikolo zwi tea u tsireledzea na u tendela u guda na u funza zwi bveledzaho.     Vhurangeli ha Pfunzo ha Vhuthathatshili ho Teaho– vhu ḓivheaho sa SAFE – khathihi na Vhurangeli ho Engedzwaho ha Nḓisedzo ya Themamveledziso ya Tshikolo ho fhaṱa mabunga a 55 000 nga zwishumiswa zwi bvaho kha sekithara ya muvhuso na ya phuraivethe.   Kha u bveledza zwikolo zwine shango ḽashu ḽa ṱoḓa, ri khou engedza sisṱeme ya pfunzo ya vokheshinaḽa na vhupfumbudzi nga kha u thomiwa ha kharikhuḽamu yo khwiniswaho ya modele wa zwiṱirimu zwiraru.    Ṋaṅwaha, muvhuso wo pulana u khunyeledza Modele wa Tshikwama tsho Ṱanḓavhuwaho tsha Matshudeni a pfunzo ya nṱha, nga mannḓa kha matshudeni vha songo katelwaho kha khethekanyo ya Tshikimu tsha Thusedzo ya Masheleni kha Matshudeni a Lushaka; tshi swikelelaho avho vhane vha ḓivhea sa ‘vho ṱahelaho vhukati’.    Miraḓo i ṱhonifheaho,  Vhutshinyi ha khakhathi vhu khou hulela kha maAfrika Tshipembe.   Zwitshavha u mona na shango vha dzula vho tshuwela tsireledzo ya miṱa yavho.   Heyi nyimele i nga si ye phanḓa.   Ri khou khwaṱhisa SAPS kha u thivhela vhutshinyi na u khwinisa nḓadzo ya Mannḓalanga a Vhusevhi ha Lushaka (NPA) na dzikhothe u vhona uri vhutshinyi vha ḓiswe mulayoni.    Hezwi zwi katela u vhea vhunzhi ha mapholisa zwiṱaraṱani na zwigwada zwo khetheaho zwine zwa ḓo sedza kha tshaka nkene dza vhutshinyi.   Ṅwaha wo fhelaho , ra ro ḓi vhofha kha u thola vhaofisiri vhaswa vha tshipholisa vha linganaho 12 000.    Ubva tshenetsho, vha linganaho 10 000 vho ambara ubva kha akhademiki ya tshipholisa  na uri vhaṅwe vha linganaho 10 000 vha ḓo pfumbudzwa ṋanwaha.    Zwigwada zwo khetheaho zwa tshipholisa zwine zwa khou shuma u lwa na vhutshinyi u fana na u homboka, udzhia zwithu nga khani na u gwa migodi zwi siho mulayoni zwo kona u phuḓunya lwa tshivhalo, nga u fara vhahumbulelwa vha tshivhalo na swikelela zwigwevho zwo vhalaho.    Hu khou dzhiiwa maga o khwaṱhaho kha u lwa na u tshinyadzo tsha ikonomi na vhutshinyi vhu elanaho na izwo zwine zwa khou vhanga tshinyalelo khulwane kha ikonomi.    Zwigwada zwa Themamveledziso ya Ikonomi zwa u Dzhia Vhukando zwo fhambanaho zwazwino zwi khou shuma kha vhupo ho ṱaluswaho ha 20.    Ṅwaha wo fhelaho , ndo vhona tshinyalelo khulwane yo vhangwaho nga u tswiwa ha koporo na tsimbi kha sisṱeme yashu ya muḓagasi, zwiporo na dziṅwe themamveledziso dza tshitshavha.    Ubva tshenetsho, mapholisa vho mbo thoma u tevhelela zwiito zwa u tswiwa ha khebulu.    Nga Nyendavhusiku, muvhuso wo imisa lwa tshifhinganyana mbambadzelannḓa ya  matshetshelo a khebulu ya koporo na maṅwe matshetshele u tshi thithisa sindikheithi dza vhutshinyi na u konisa uri sisṱeme ntswa ya mbambadzo i shumiswe.    Musi ri tshi kha ḓi tou bva u dzhena kha tshandukiso ya ikonomi kha muḓagasi, maḓi,  vhudavhidzani ha ṱhingo na logistics nga kha Operation Vulindlela, ri khou dzhena kha maitele a tshanduko u itela u khwinisa vhubveledzisi ha u lwa na vhutshinyi.    Ri ḓo shumisa vhuṱaṱisani kha kushumele kwa Senthara ya luṱingo u tikedza u shuma havhuḓi  ha ḽaini ya thuso ya 10111, ri tshi khou shumisana na sekithara ya phuraivethe.    Hezwi ndi u itela u vhona uri musi vhathu vha tshi kwama mapholisa, ṱhingo dzavho dzia fhindulwa na u wana thuso ya zwine vha khou ṱoḓa.    Ri ḓo dovha ra shumisa ngona dzi tshimbidzwaho nga data nga nḓila yo bveledzeaho u itela u topola na u wana vhupo hune vhutshinyi ha iteesa hone.   Zwa ndemesa, hu ḓo vha na ndambedzo nnzhi ine ya ḓo vha hone kha mugaganyagwama hu tshi itelwa mapholisa, NPA na Yunithi yo Khetheaho ya Vhusedzulusi.        Vhutshinyi vhu itwaho kha vhafumakadzi na vhana vhu kha ḓi vha tshithithisi tshihulwanesa kha matshelo ashu sa lushaka.    Mahola nga Ḽara, ro fara Samithi ya Vhuphuresidennde kha GBVF hu u itela u ṱola mvelaphanḓa kha u shumiswa ha Pulane ya Maano ya Lushaka, yo dzhiiwaho sa phindulo khulwane, i bveledzaho ya vhuthihi kha dwadze iḽi.   Tshiṅwe tsha zwo swikelelwaho tshihulwanesa kha vhuḓidini hashu ha u lwa na GBV ndi nḓila ine vhafarani vha matshilisano vhashu vha ṱangana ngayo kha Pulane ya Maano ya Lushaka.   Ṅwaha wo fhelaho  nga Phando, ndo sainela zwipiḓa zwiraru zwa ndeme kha theo ya milayo zwi swikelaho tsireledzo khulwane kha vho ponyaho GBV na u vhona uri vhaiti vha milandu iyo vha sa tsha kona u shumisa tshaedzo dza mulayo uri vha ponye u fariwa.  Ri isa phanḓa na u khwinisa tswikelelo na u shumiswa ha Khothe dza Milandu ya Vhudzekani na u engedza nethiweke ya Senthara dza Ndondolo dza Thuthuzela.   Sia ḽa ndeme ḽa Pulane ya Maano ya Lushaka ndi u manḓafhadzwa ha ikonomi ya vhafumakadzi.   Ubva tshe ra ḓivhadza vhuḓiimiseli hashu ha u livhisa 40% ya tshumelo na zwibveledzwa zwa tshitshavha kha mabindu a langwaho nga vhafumakadzi, ro  kona u wana tikedza vhoramabindu vha  vhafumakadzi.    Ro pfumbudza mabindu a langwaho nga vhafumakadzi a fhiraho 3 400 u vha dzudzanyela uri vha kone u dzhia zwikhala zwa tshumelo na zwibveledzwa.   Nga kha Buthano ḽa Vhafumakadzi ḽa zwa ikonomi, ro vhona madzangano a nḓowetshumo na dzikhamphani zwi tshi ḓikumedzela kha magemo a tshandukiso ya nḓowetshumo ya mbeu nga vhuphara.   Koporasi ya Mveledziso ya Nḓowetshumo yo vhetshela thungo R9 biḽioni ya u bindudza kha mabindu a rangwaho phanḓa nga vhafumakadzi.    Zwiṅwe zwiimiswa, hu tshi katelwa Koporasi ya Vhubindudzi ha Tshitshavha, zwo ḓikumedzela u thoma zhendedzi ḽa ndivho yo khetheaho u itela u thusa mabindu a langwaho nga vhafumakadzi.    Roṱhe ri tea u shela mulenzhe, sa vhathu, zwiimiswa na vharangaphanḓa u mona na tshitshavha, u itela u fhelisa vhutshinyi vhu itwaho kha vhafumakadzi na vhana.   Ṅwaha wo fhelaho , ndo amba uri ri ḓo dzhia maga a tsheo a u lwa na tshanḓanguvhoni na u phuḓunya kha u thubiwa ha muvhuso.    Khomishini ya u Thubiwa ha Muvhuso yo rangwaho phanḓa nga Muhulwane wa Vhulamukayi Vho Raymond Zondo yo khunyeledza mushumo wayo ya ṋetshedza tshipiḓa tsha u fhedza tsha muvhigo wayo nga Fulwi ṅwaha wo fhelaho .    Sa shango, ri koloda dzindivhuwo khulwane Muhulwane wa Vhulamukayi Vho Justice Zondo, tshiṱafu tsha Khomishini na havho vhoṱhe vho ḓisaho vhuṱanzi kha tshumelo ya tshitshavha yo kalulwaho.     Themendelo dza Khomishini dzi khou shumiwa u ya nga pulane ye nda ṋetshedza Phalamenndeni nga Tshimedzi ṅwaha wo fhelaho  uri vhutepe ha sisṱeme ho topolwaho nga Khomishini vhu tanduluwe na uri u thubiwa ha muvhuso hu sa tsha tendelwa u ri hu iteye naluthihi.   Khoro ya Vhutsivhudzi ha Lushaka i Lwaho na Tshanḓanguvhoni, ine ya vha na vhathu vha bvaho kha zwitshavha u mona na shango, i hone u itela u tsivhudza kha kushumele kwo teaho kwa u tupula zwiito zwa tshanḓanguvhoni, hu tshi katelwa vhuimiswa ha vhufhaṱi ha u lwa na tshanḓanguvhoni.    Ri khou shuma na u engedza Yunithi ya Tsireledzo ya Ṱhanzi na uri ri ḓo thoma khwiṋisedzo kha Mulayo wa u Bvisela Khagala  hu na Tsireledzo, 2000 (Mulayo 26 wa 2000)  na Mulayo wa Tsireledzo ya Ṱhanzi, 1998 (Mulayo 112 wa 1998) u khwaṱhisedza tsireledzo kha vha ḓisaho vhuṱanzi.    Mushumo u kati wa u khwinisa tswikelelo kha mbekanyamushumo ya tsiredzo ya ṱhanzi kha vhashumi vha muvhuso vhane vha ṱana zwiito zwo khakheaho, tshanḓanguvhoni na vhuḓifari hu si hone.    Ri ḓo fhedzisa mvetamveto ya Mulayotibe wa Tshumelo na Zwibveledzwa zwa Muvhuso  u itela u tandulula vhutepe ho topolwaho nga Khomishini ya u Thubwa ha Muvhuso na u khwinisa vhubveledzi, ndeme ya tshelede na u vha khagala.    Mazhendedzi ashu a mulayo o vusuluswaho a khou dzhia maga o khwaṱhaho kha khamphani na vhathu vho dzhenelelaho kha u thuba muvhuso.    Tshanḓa tsha Vhusedzulusi tsha NPA, tshe ra thoma nga 2019, tsho isa vhahumbulelwa vha 187 khothe kha milandu ya u thuba muvhuso ya 32.    U swika zwino masheleni a linganaho R7 biḽioni  o no humiselwa muvhusoni ubva kha milandu ya u thuba muvhuso.    U swika zwino, ho omiswa ndaka na masheleni a lingano R12.9 biḽioni.    Ṋaṅwaha, Tshanḓa tsha Vhusedzulusi tshi ḓo thomiwa sa tshiimiswa tsha tshoṱhe kha NPA.    MaAfrika Tshipembe nga nṋe,  Uri ri swikelele mvelaphanḓa iṅwe na iṅwe kha u tandulula Khaedu dza tshihaḓu, ri ṱoḓa Muvhuso u konaho na u bveledzaho.   Vhutepe hashu vhuhulwanesa vhu kha mabindu a langwaho nga muvhuso na kha muvhuso wapo.   Vhunzhi ha dziSOE dzashu dzi khou kundelwa nga zwikolodo zwihulwane, u sa bindudza kha themamveledziso, masiandaitwa a u thubwa ha muvhuso na u shayea ha zwikili.    Ri ḓo shumisa themendelo dza Khoro ya SOE dza Muphuresidennde u itela u thoma khamphani i langwaho nga muvhuso sa tshipiḓa tsha modele wa vhufaramukovhe ha vhukati  dzine dza ḓo vhona uri hu na vhulangi vhu bveledzaho ha dziSOE.    Nga thungo, ndo ṋea ndaela ya uri Ofisi ya Muphuresidende na ya Gwama ḽa Lushaka dzi shumisane kha u dzudzanya mihasho ya muvhuso, zwiimiswa na mbekanyamushumo kha miṅwaha miraru i ḓaho.  Muhasho wa zwa Gwama ḽa Lushaka u anganyela uri ri nga swikelela u vhulunga masheleni a lingaho R27 biḽioni kha themo ya vhukati arali ra nga shumana na ndaela dzo pfukelaho, mbekanyamushumo dza tsini dzi sa shumi lu bveledzaho na u khwaṱhisa zwiimiswa ho teaho.   Kushumele ku si kwavhuḓi kwa mivhuso minzhi yapo ku kha ḓi vhilaedza vhukuma.    Vhunzhi ha mimasipala yashu, 163 kha ya 257, a i khou shuma zwavhuḓi nga ṅwambo wa tshaedzo ya vhuvhusi, u sa bveledza, tshiṅwe tshifhinga  nga ṅwambo wa vhalanguli vha magalatshane na nḓisedzo ya tshumelo ya fhasi.   Muvhuso u khou thoma vhudzhenelei ha tshivhalo ha u tandulula he muvhuso wapo wa kundelwa hone na u khwinisa nḓisedzo ya tshumelo.    Hezwi zwi katela u engedza ndadzo ya vhuimeleli vha tshisthva navhaofisiri, u thogomela na u khwinisa themamveledziso yapo, na u dzikusa mannda a muvhuso wa hukati uri u dzheneleli hune masipala ya kundelwa u swikelela vhuḓifhinduleli hayo.    Tshumelo ya tshitshavha ya phurofeshinaḽa, ine ya vha na vhashumi vha na zwikili, vho ḓikumedzelaho na u tevhedza mulayo, ndi ya ndeme kha muvhuso u bveledzaho na u fhelisa vhutshinyi na ndozwo.    Kha u fhindula Khomishini ya u Thubiwa ha Muvhuso na u tshimbilelana na muhanga  wa uri tshumelo ya muvhuso i ṋetshedzwe nga vho gudaho, ndingo ya u fulufhedzea i ḓo vha ṱhoḓea  ya khombekhombe musi hu tshi tholwa kha tshumelo ya muvhuso ha dovha ha ṅwaliwa na milingo.    Ri khou khwinisa theo ya mulayo na khwaṱhisedza mushumo wa Khomishini ya Tshumelo ya Tshitshvha u vhona uri hu tholwe vho teaho kha maimo a ndangulo ya nṱha na u shuma ri tshi ya kha tshumelo ya muvhuso ya vhuthihi.   Miraḓo i ṱhonifheaho,  Vhunga ro ḓikumedzela kha u khwinisa zwikhala zwa vhanna na vhafumakadzi vha ḽino shango na u bveledza tswikelelo kha vhoṱhe, vhu dovha ha vha vhuḓikumedzeli hashu ha u swikelela Afrika ḽa Khwine na Ḽifhasi ḽa Khwine.  Ri khou vhilaedzwa zwihulu nga khuḓano dzine dza khou engedzea vhukati ha Vhaisiraele na Vhapalestina, na u ita khuwelelo ya u fhelisa khakhathi idzi vha dzhene kha maitele a u ḓisa mulalo.  Afrika Tshipembe ḽi livhisa ndiliso dzaḽo kha muvhuso na vhathu vha Türkiye zwi tshi tevhela mudzinginyo we wa vha hone mathomoni a ino vhege.   Sa shago ri dihudza vhukuma nga vhuḓidini ha Gift of the Givers  kha u thusa avho bvho kwameaho nga mudzzinginyo.  Ri kha ḓi vhilaedzwa vhukuma nga khuḓano ine ya khou ya phanḓa ngei Russia-Ukraine na u ṱuṱuwedza mahoro oṱhe uri a litshe u sa anḓana vha wane thandululo ya mulalo nga kha nyambedzano.  Mashudu a Afrika Tshipembe o ṱumana na a dzhango ḽashu, na Tshitshavha tsha Mveledziso ya Tshipembe ha Afrika nga vhuphara.  U itela vhudziki na u bvelela hashu, ri tou kombetshedzea u isa phanḓa na vhudzheneleli vhu ne ha nga ḓisa mulalo, vhudziki na mvelaphanḓa kha dzhango ḽashu.   Ri ḓo isa phanḓa na u engedza zwikhala zwa mbambadzo na vhubindudzi na vhafarani vhashu vha mbambadzo ya ḽifhasi ra sedza kha u kunga vhuvhambadzi na u lambedza Afrika Tshipembe kha vhudzheneleli hashu kha foramu dza tshivhalo sa G20, ine ya ḓo farwa nga riṋe nga 2025.  Ṋaṅwaha Afrika Tshipembe ḽo dzhia vhurangaphanḓa ha Britain, Russia, India, China na mashango a tshigwada tsha Afrika Tshipembe.  Ri ḓo sedzesa kha u ṱanganelana ha mveledziso i yaho phanḓa, tshandukiso ya fulufulu zwaḽo, nḓowetshumo na u shumiswa ha African Continental Free Trade Area.  Afrika Tshipembe, khathihi na mashango a vhadzulatsini kha Southern African Customs Union, a ḓo khunyeledza ṋetshedzeo yashu ya nḓowetshumo kha African Continental Free Trade Area. Ya vhuya ya thoma u shumiswa, Mbambadzo ya Mahala ya Dzhango i ḓo ṋetshedza tshikhala tshi sa vhambedzwi u itela u khwaṱhisa ṱhanganelo ya ikonomi ya Afrika, u alusa dziikonomi dza lushaka, na u vula mikaṋo miswa na mimaraga ya khamphani dza Afrika Tshipembe. MaAfrika Tshipembe nga nṋe,    Mvumbo ya vhukuma ya lushaka i dzumbuluwa nga tshifhinga tsha thaidzo.    Shango ḽi ṱaluswa nga nḓila ine vhathu vhaḽo vha swikelela vhudzivha ha vhukonḓi haḽo – vha nga shumisana kha u livhana na khaedu vha tshithu tshihihi, vho ṱanganywa nga ndivho nthihi, kana vha tenda u kundwa nga thaidzo dze vha livhana nadzo.     Ri shango ḽo ḓalaho dzikhaedu dza zwino, fhedzi ri dovha ra vha shango ḽine ḽa khou lwela u   khunyeledza pfuluphedziso dza vhumatshelo hashu.    Musi ri tshi dzhia maga ashu a u thoma kha nḓila ya u ya kha demokirasi, ro vha na bono ḽi re khagala kha uri nḓila iyo i nga ri isa gai.    Ri vhona shango ḽine vhathu vhoṱhe vha lingana.    Ro vhona shango ḽine vhathu vhaḽo vhoṱhe vha ḓo ḓifhelwa nga  lupfumo lwa zwiko zwaḽo.    Ro vhona shango ḽine ri nga tshilisana roṱhe nga mulalo, hune ra nga shumisana kha u fhaṱa  vhuthihi na vhumatshelo ha vhukovhelano.    Shango ḽashu ḽo tewa kha Ndayotewa i khwaṱhisedzaho ndeme dza demokirasi ya tshirunzi, ndinganyo na mbofholowo, na pfanelo dza muṅwe na muṅwe washu.    Maga a vhuitwa e ra a sumbedzisa madekwana ano, a tshi khou engedza kha mushumo une ro no u thoma, a ḓo ri sendedza tsini na heḽi bono.    A ḓo ri konisa uri ri bve kha thaidzo iḽi sa shango ḽo shandukiswaho, arali ra shumisana ri na ndivho.    Ri ḓo bva kha thaidzo iḽi ri na sisṱeme ya muḓagasi i bveledzaho, i fulufheleaho nahone i na vhuṱatisani.    Ri ḓo takuwa na dzingalavha, zwiporo zwa nṱhesa u mona na ḽifhasi, na tswikelelo ya burodibennde kha maAfrika Tshipembe kha zwipiḓa zwinzhi zwa shango, na ṋetshedzo ya maḓi iyaho phanḓa.    Ri ḓo ṱanganedza vhaendelamashango vhanzhi kha shango ḽashu, ra bveledza na u kunga zwikili zwi ṱoḓiwaho nga ikonomi yashu.    Ri ḓo sikela mushumo avho vha si na, ra ṋea fulufhelo avho vhane ndi kale vho lindela.  Tshivhalo tshinzhi tsha mapholisa zwiṱaratani, na foramu ya tshipholisa tsha tshitshavha dzine dza khou shuma na manḓalanga a vhutshutshisi ho ḓiimisaho, vhathu vhashu vha ḓo kona u fulufhela tsireledzo i bvaho kha Muvhuso.   Nga u lwa na u ṱhaselwa ha muvhuso na vhutshinyi ho dzudzanywaho, themamveledziso yashu i ḓo ṋana u tsireledzea na mabindu a ḓo kona u shuma o vhofholowa.    Nga kha sisṱeme ya tsireledzo ya matshilisano yo khwaṱhiswaho na yo engedzwaho, vhathu vha si vhanzhi vha ḓo tshila vha tshi shaya na miṱa isi minzhi i ḓo tshenzhema nḓala.    Ri tea u ita hezwi zwothe, hu si u tela u kunda khaedu dzire hone zwino, fhedzi u itela u vhuyedzedza mulanga wa Afrika Tshipembe.  Ndi mulanga une wa dzula u hone mbiluni dzashu na kha zwiito zwashu.    Ṋaṅwaha, ndi ṅwaha wa vhufumi ubva tshe ra onesana na Vho Nelson Mandela, Muphuresidennde wa u thoma wa demokirasi Afrika Tshipembe, mufunwa nga riṋe Vho  Madiba. I  ḓo dovha ya vha miṅwaha ya 105 ubva tshe a bebwa.  Musi ri tshi khou hulisa vhutshilo havho havhuḓi, kha ri wane ṱhuṱhuwedzo kha maipfi e vha a amba musi  vha tshi dzhena nga 1994,musi vha tshi ri:  “Nnḓa ha tshenzhemo ya tshinyalelo yo kalulaho ya muthu yo vhaho ya tshifhinga tshilapfu, hu tea u bebwa tshitshavha tshine vhathu vhoṱhe vha ḓihudza ngatsho.  “Zwiito zwashu zwa ḓuvha na ḓuvha sa maAfrika Tshipembe zwao zwi tea u bveledza ngoho ya Afrika Tshipembe ine ya ḓo engedza kha u fulufhela vhulamukanyi, u khwaṱhisa fulufhelo kha muya wa muthu na u bveledzisa phanḓa fulufhelo ḽashu ḽa vhutshilo vhu khoḓeaho kha vhoṱhe .”  U fhaṱa tshitshavha tsho raloho, u kunda vhukonḓi vhahulwane ha zwino, ri khou tea u ya phanḓa nga yeneyo nḓila.    Sa lushaka , zwazwino ri ṱoḓa nzumbululo ya mvumbo yashu ya vhukuma.   Ri khou tea u shuma roṱhe ha sa vhe na a no salela murahu.   Ndi a livhuwa. 